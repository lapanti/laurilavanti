---
date: '2022-01-19'
title: 'Terveys kuuluu kaikille'
description: 'Poistamalla sosiaali- ja terveydenhuollon asiakasmaksut, säästämme byrokratiassa. Lisäksi pääsemme hoitamaan ongelmia ennen kuin niistä tulee merkittäviä. Ja tärkeimpänä varmistamme, ettei kukaan jää ilman hoitoa taloudellisista syistä.'
excerpt: 'Poistamalla sosiaali- ja terveydenhuollon asiakasmaksut, säästämme byrokratiassa. Lisäksi pääsemme hoitamaan ongelmia ennen kuin niistä tulee merkittäviä. Ja tärkeimpänä varmistamme, ettei kukaan jää ilman hoitoa taloudellisista syistä.'
tags: ['aluevaalit', 'soteuudistus', 'kirkkonummi']
image: '../../../../../images/lauri-lavanti.jpg'
---

Yksi käytännön asia mistä tulevat aluevaltuustot päättävät, on [sote-palveluiden asiakasmaksut](https://stm.fi/asiakasmaksulain-uudistus). Yleensä asiakasmaksuja käytetäänkin talouden sopeuttamiseen, sillä sitä kautta saadaan helposti lisää tuloja palvelun järjestäjälle. Ne ovat kuitenkin myös eriarvoistavia ja nostavat pitkässä juoksussa menoja.

Maksut eivät yleensä julkisella puolella ole kovin suuria, jos niitä vertaa yksityiseen terveydenhuoltoon. Esimerkiksi [lääkärikäynti saa julkisella maksaa enintään noin 20 euroa](https://stm.fi/terveydenhuollon-maksut), kun taas yksityisellä lääkärikäynnin hinta [alkaa](https://www.pihlajalinna.fi/yleista/hinnastot/laakareiden-vastaanottojen-hinnasto) helposti [50](https://www.mehilainen.fi/tietoa-asiakkaalle/hinnastot)-[70](https://www.terveystalo.com/fi/Palvelut/Hinnasto/) eurosta. Palvelumaksuissa pitää kuitenkin ottaa huomioon se, että erityisen paljon [julkisia sote-palveluja käyttävät ne, jotka ovat taloudellisesti heikoimmassa asemassa](https://www.hs.fi/politiikka/art-2000008493046.html). Esimerkiksi [meillä Länsi-Uudellamaalla asuu yli 40 000 pienituloista](https://www.is.fi/taloussanomat/art-2000008520346.html). Jokainen käynti, joka jää väliin taloudellisista syistä, johtaa pahimmillaan huomattavasti kalliimpaan erikoissairaanhoidon tarpeeseen. Lisäksi jokaiseen maksuun sisältyy oikeus oikaisuvaatimukseen, joita sitten Perusturvajaostossa käsittelemme usean hengen voimin.

Poistamalla sosiaali- ja terveydenhuollon asiakasmaksut, säästämme byrokratiassa. Lisäksi pääsemme hoitamaan ongelmia ennen kuin niistä tulee merkittäviä. Ja tärkeimpänä varmistamme, ettei kukaan jää ilman hoitoa taloudellisista syistä.

Pidetään huolta meistä kaikista!

_Julkaistu Kirkkonummen Sanomissa 20.1.2022._
