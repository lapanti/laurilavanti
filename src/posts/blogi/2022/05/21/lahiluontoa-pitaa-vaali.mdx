---
date: '2022-05-21'
title: 'Lähiluontoa pitää vaalia'
description: 'Poistamalla sosiaali- ja terveydenhuollon asiakasmaksut, säästämme byrokratiassa. Lisäksi pääsemme hoitamaan ongelmia ennen kuin niistä tulee merkittäviä. Ja tärkeimpänä varmistamme, ettei kukaan jää ilman hoitoa taloudellisista syistä.'
excerpt: 'Poistamalla sosiaali- ja terveydenhuollon asiakasmaksut, säästämme byrokratiassa. Lisäksi pääsemme hoitamaan ongelmia ennen kuin niistä tulee merkittäviä. Ja tärkeimpänä varmistamme, ettei kukaan jää ilman hoitoa taloudellisista syistä.'
tags: ['kirkkonummi', 'kaavoitus']
image: '../../../../../images/keijukaispuisto.jpg'
---

[Kirkkonummen kaavoitusohjelmasta](https://www.kirkkonummi.fi/kaavoitusohjelma-2021-2025) löytyy hankekortti nimeltään [Keijukaispuisto](https://www.kirkkonummi.fi/library/files/5f91436ec910580db8000f01/Hankekortti_Keijukaispuisto.pdf). Alue sijaitsee [Laajakallion koulun](https://www.kirkkonummi.fi/laajakallion-koulu-1) ja matonpesupaikan välillä. Hankekortissa alueen rakentamista perustellaan lausein "Puiston käyttö virkistykseen on vähäistä" ja "Alueen lähistöllä sijaitsevat hyvät ulko- ja virkistysmahdollisuudet". Pieni ja harmittoman näköinen kaavoitusalue on kuitenkin kokoaan tärkeämpi. 

Laajakallion koulu ja [päiväkoti](https://www.kirkkonummi.fi/laajakallion-paivakoti) retkeilevät metsässä lähes päivittäin. Metsään on myös tehty [luontopolku ja ulkoluokkahuone](https://www.adressit.com/keijupuisto_pitaa_sailyttaa_ennallaan). On hienoa, että päiväkodissa ja koulussa pystytään tutustuttamaan lapsia luontoon ja siellä kasvaviin kasveihin. Laajakallion päiväkoti on lisäksi erikoistunut ympäristökasvatukseen. Olen itsekin käynyt luontopolulla perheeni kanssa, ja lapsista se onkin erittäin mielenkiintoinen. Väitän siis, ettei puiston käyttö todellakaan ole vähäistä.

Laajakallion alueella yleisesti on kaadettu melkein kaikki metsäalueet, erityisesti kallion itäpuolelta, jossa Keijukaispuistokin sijaitsee. Vaikka Heikkilän alueen metsät ovatkin suhteellisen lähellä, sinne on kaavoitettu paljon asuinrakentamista lähivuosille, eikä sinnekään oletettavasti suurempia metsiä jää. Kuitenkaan, mikään muu metsä ei ole koululle ja päiväkodille yhtä saavutettavissa, eikä voi nykyistä korvata. 

Kirkkonummi on pinta-alaltaan [suuri](https://www.kirkkonummi.fi/tietoa-kunnasta) paikkakunta. Vaikka asutusta kannattaa rakentaa hyvien yhteyksien, kuten juna-radan, varrelle, ei kaikkea metsää silti tarvitse kaataa. Kyselyissä kuntalaisille lähiluonto ja metsät nousevat toistuvasti yhdeksi [suurimmista](https://www.kirkkonummi.fi/library/files/5a65df6cc91058a60300161b/2017_Kirkkonummen_Kuntalaisbarometri__2.pdf#146) vetovoimistamme. Mitä jos huolehtisimme siitä, että lähiluontoa löytyy myös jatkossa? 

_Julkaistu Kirkkonummen Sanomissa 19.5.2022._
