---
date: '2021-03-05'
title: 'Varhaiskasvatuksen riittävyydestä ei saa tinkiä'
description: 'Keskustan alueella on nyt jo pulaa päiväkotipaikoista. Uusien asemakaavojen myötä tarve tulee vain kasvamaan, eikä Jokirinne ole siihen vastaus. Kunnassa pitää huolehtia varhaiskasvatuspaikkojen riittävyydestä!'
excerpt: 'Keskustan alueella on nyt jo pulaa päiväkotipaikoista. Uusien asemakaavojen myötä tarve tulee vain kasvamaan, eikä Jokirinne ole siihen vastaus. Kunnassa pitää huolehtia varhaiskasvatuspaikkojen riittävyydestä!'
tags: ['kirkkonummi', 'varhaiskasvatus']
image: '../../../../../images/laajakallion-paivakoti.jpg'
redirect_from:
    - /varhaiskasvatuksen-riittavyydesta-ei-saa-tinkia
---

import KeskustanAlueenPaivakodit from '../../../../../imageComponents/KeskustanAlueenPaivakodit'

Nyt kun [Juhlakallion asemakaava](https://www.kirkkonummi.fi/13800-juhlakallio) on hyväksytty, ja [Tolsanmäen](https://www.kirkkonummi.fi/13900-tolsanmaki) sekä [Tolsanjärven](https://www.kirkkonummi.fi/14100-tolsanjarvi) asemakaavat ovat tulossa, olisi erittäin tärkeää, että kunnassa kiinnitettäisiin huomiota myös alueen päivähoitopaikkoihin ja koulujen määrään. Kirkkonummen uusille asemakaava-alueille on perinteisesti muuttanut suuria määriä lapsiperheitä, esimerkiksi [Sundsbergissä yli 50 prosenttia talouksista oli lapsiperheitä](https://www.stat.fi/tietotrendit/artikkelit/2017/paavo-nayttaa-missa-asuvat-lapsiperheet/) vuonna 2015. Jo nykyään asuu Heikkilän, Jolkbyn ja Laajakallion alueella [noin 300 päiväkoti-ikäistä ja noin 500 koulu-ikäistä lasta](https://www.kirkkonummi.fi/vaesto-tilastoalueittain). [Juhlakallioon](https://www.kirkkonummi.fi/library/files/5c6a6b69c910588b1800042c/Selostus3346_Juhlakallio.pdf#page=8), [Tolsanmäkeen](https://www.kirkkonummi.fi/library/files/5ad9bd47c91058399c000fe1/3299_Tolsanm_ki_selostus_p_ivitetty_khn_k_sittelypvm.pdf#page=8) ja [Tolsanjärveen](https://www.kirkkonummi.fi/library/files/5e462fe9c91058943e000319/Selostus_3391Tolsanj_rvi.pdf#page=7) on kaavailtu muuttavan yhteensä lähes 2 000 uutta asukasta. Kunnan päätöksenteon tueksi teetetyissä väestöennusteissa (tammikuu 2021) arvioidaan, että [vuonna 2030 näillä alueilla asuisi 10-30 % enemmän alle 7-vuotiasta](http://kirkkonummi.oncloudos.com/kokous/2021663-5-45961.PDF#page=25) kuin nykyään. Kuitenkin mikäli näiden alueiden [väestörakenne olisi samanlainen kuin Sundsbergissa](https://www.kirkkonummi.fi/vaesto-tilastoalueittain), tarkoittaisi tämä jopa noin 200 uutta päiväkoti-ikäistä ja noin 300 uutta kouluikäistä lasta.

Tällä hetkellä suunniteltujen asemakaavojen alueella on päiväkoteja kolme kappaletta: [Laajakallion kunnallinen päiväkoti](https://www.kirkkonummi.fi/laajakallion-paivakoti) ja yksityiset [Touhula Laajakallio](https://touhula.fi/paivakoti/kirkkonummi-touhula-laajakallio/) sekä [Murut Solstugan](https://www.paivakotimurut.fi/solstugan/). Lisäksi alueelta löytyy [Heikkilän koulu](https://www.kirkkonummi.fi/heikkilan-koulu-1) sekä [Laajakallion koulu](https://www.kirkkonummi.fi/laajakallion-koulu-1). Toki myös [Jokirinteen oppimiskeskus](https://www.kirkkonummi.fi/tulevat-jokirinteen-oppimiskeskus) on alueen lähellä, mutta kun perinteisesti [yli puolet Kirkkonummelaisista käy töissä vastakkaisessa suunnassa](https://www.hsy.fi/globalassets/ilmanlaatu-ja-ilmasto/tiedostot/sukkulointikatsaus_2016.pdf#page=2), ei se ole järkevä vaihtoehto varsinkaan päiväkoti-ikäisille lapsille. Vaikka nykyiset päiväkodit ja koulut riittäisivätkin nykyisille asukkaille, mitä ne eivät tee, kasvaa sekä päiväkotipaikkojen että koulujen tarve merkittävästi lähivuosien aikana.

<KeskustanAlueenPaivakodit
    alt="Keskustan alueen päiväkodit kartalla"
    caption="Keskustan alueen päiväkodit"
    link="https://www.google.com/maps/d/edit?mid=1SZ08xDzVf1yiLYInxPr0vPYrXR2gAAf5&usp=sharing"
/>

Henkilökohtaisena esimerkkinä voin kertoa siitä, kun haimme esikoisellemme päivähoitopaikkaa alueelta viime kesänä. Olimme odottaneet, niin kuin muutkin alueelle muuttavat todennäköisesti olettavat, että lapsen saa oman alueen päiväkotiin, mutta monen kuukauden odottelun tuloksena meille oli tarjota paikkaa vain kauempana olevista päiväkodeista. Tietenkin aina voi autolla viedä ja hakea lasta vaikka mistä, mutta se tarkoittaa että auto pitää olla, ja että päiväkotiin viemiseen ja hakemiseen menee ylimääräistä aikaa ja rahaa. Myös osa Laajakalliossa asuvien lasten sisaruksista ei ole päässyt samaan päiväkotiin kyseisellä alueella.

Kirkkonummea usein kuvaillaan lapsiperheille loistavaksi asuinpaikaksi ja asuntojen myynti-ilmoituksissakin mainostetaan lähellä olevia palveluja, kuten kouluja ja päiväkoteja. Kuitenkin tällä hetkellä nämä palvelut tuntuvat ainakin Keskustan ja Masalan välillä olevan lähinnä teoreettisia.

Pidetään Kirkkonummi lapsille ja lapsiperheille ystävällisenä kuntana ja huolehditaan varhaiskasvatuksen riittävyydestä!

_Julkaistu alun perin Kirkkonummen Sanomissa 28.2.2021._
