---
date: '2021-10-30'
title: 'Perusturvajaosto - mikä se on?'
description: 'Perusturvajaosto vastaa asukkaiden oikaisuvaatimuksiin perusturvaan liittyvissä asioissa. Vaikka kokousten sisältö on yksityisyydensuojan alaista, voi näistä tapauksista ottaa opiksi.'
excerpt: 'Perusturvajaosto vastaa asukkaiden oikaisuvaatimuksiin perusturvaan liittyvissä asioissa. Vaikka kokousten sisältö on yksityisyydensuojan alaista, voi näistä tapauksista ottaa opiksi.'
tags: ['kirkkonummi', 'perusturva']
image: '../../../../../images/lauri-lavanti-perusturvajaosto.jpg'
---

Keskiviikkona 27.10. osallistuin ensimmäistä kertaa [perusturvajaoston](https://www.kirkkonummi.fi/perusturvajaosto) kokoukseen. Toisin kuin kunnan lautakunnissa, ei perusturvajaoston esityslistoja tai pöytäkirjoja jaeta, sillä kokouksissa käsitellään yksittäisten ihmisten asioista. Tämän takia kaikki eivät välttämättä tiedä mitä perusturvajaosto tekee.

Käytännössä kun asukas (eli sinä) tekee oikaisuvaatimuksen jostain perusturvaan kuuluvasta kunnan päätöksestä, esimerkiksi kuljetuspalveluista tai kotihoidon maksuista, tulee oikaisuvaatimuksen hyväksyminen tai hylkääminen perusturvajaoston päätettäväksi. Mikäli oikaisuvaatimusta ei laita, ei muutosta päätökseenkään tule. Ensin palvelusta vastaava viranomainen, esimerkiksi perusturvajohtaja, kerää vaatimukseen liittyvät materiaalit ja lakipykälät ja esittää sitten jaostolle vaatimuksen hyväksymistä tai hylkäämistä. Perusturvajaostossa sitten luemme materiaalit läpi, katsomme mitä laki ja kunnan säännöt asiasta sanovat ja teemme päätöksemme sen mukaisesti. Yksi kokous puolestaan sisältää mahdollisesti useamman tällaisen tapauksen, eikä niissä muita asioita käsitellä.

Jokainen päätös ei tunnu välttämättä inhimilliseltä, mutta kunnan säännöissä ja lakipykälissä on rajat pitänyt vetää johonkin, eikä perusturvajaosto niistä voi aina poiketa. Kuitenkin jokaisesta tapauksesta voidaan jotain oppia, ja esimerkiksi perusturvalautakuntaan voidaan välittää tietoa siitä, että jokin kunnan säännöistä vaatisi päivittämistä. Välillä kunnan säännöistä kuitenkin kannattaa poiketa, sillä tukemalla apua tarvitsevia, voimme tuottaa inhimillisempää ja joskus myös kustannustehokkaampaa perusturvaa. Tämä on samalla myös hyvä katsaus siihen, mitä ihmiset ihan oikeasti tarvitsevat, mutta eivät välttämättä nykyisellään saa. Aion myös hyödyntää kaikkea tässä oppimaani aluevaltuustossa, mikäli minut sinne valitaan.

Sillä välin kuitenkin, pidetään toisistamme huolta, ja muistetaan antaa tukea sinne, missä sitä eniten tarvitaan!
