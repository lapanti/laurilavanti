---
date: '2021-06-07'
title: 'Kotihoidon tuen kuntalisä - pieni kustannus, suuri merkitys'
description: 'Joulun alla Kirkkonummen kunnanvaltuusto päätti lopettaa kotihoidon tuen kuntalisän, eli niin kutsutun Kirkkonummi-lisän. Kuntalisää Kirkkonummella maksettiin 150 euroa kuukaudessa per alle 2-vuotias lapsi, joka on kotihoidossa.'
excerpt: 'Joulun alla Kirkkonummen kunnanvaltuusto päätti lopettaa kotihoidon tuen kuntalisän, eli niin kutsutun Kirkkonummi-lisän. Kuntalisää Kirkkonummella maksettiin 150 euroa kuukaudessa per alle 2-vuotias lapsi, joka on kotihoidossa.'
categories: ['kirkkonummi', 'varhaiskasvatus']
---

Joulun alla Kirkkonummen kunnanvaltuusto päätti [lopettaa](https://www.kirkkonummi.fi/kotihoidon-tuen-kuntalisa-182019-alkaen) kotihoidon tuen kuntalisän, eli niin kutsutun Kirkkonummi-lisän. Kuntalisää Kirkkonummella maksettiin 150 euroa kuukaudessa per alle 2-vuotias lapsi, joka on kotihoidossa. Vertailuna esimerkiksi naapurikaupungissa Espoossa maksetaan [alle 2-vuotiaasta lapsesta 190 euroa kuukaudessa ja 2-vuotiaasta lapsesta 150 euroa kuukaudessa](https://www.espoo.fi/fi-FI/Kasvatus_ja_opetus/Varhaiskasvatus/Kotona_hoitaminen/Kotihoidon_tuki).

Kunnan budjetissa tällainen kustannus on erittäin pieni osa, mutta lapsiperheille kyseessä voi olla ero sen välillä, voidaanko lasta pitää kotona, vai pitääkö lapsi viedä päivähoitoon. Mikäli lapsi joudutaan kuntalisän poiston jälkeen laittamaan täysipäiväisesti päiväkotiin, maksaa se kunnalle [1 293 euroa kuukaudessa](https://www.kirkkonummi.fi/library/files/5c923621c91058d1e40005b4/Kn_s__nt_kirja_svl__1.8.2019.pdf#page=9) (palvelusetelin maksimihinta vuonna 2019, mitä maksetaan yksityisessä päivähoidossa olevasta lapsesta), vanhemmat joutuvat maksamaan lisäksi 288 euroa kuukaudessa päivähoidosta.

Kyllähän kunta saa tietenkin enemmän verotuloja, kun molemmat vanhemmat menevät takaisin työelämään. Nimittäin noin 620,15 euroa, kun suomalaisen mediaanipalkka vuonna 2019 oli [3 140 euroa kuukaudessa](https://www.tilastokeskus.fi/tup/suoluk/suoluk_palkat.html) tilastokeskuksen mukaan ja Kirkkonummen kunnallisvero on [19,75%](https://www.kirkkonummi.fi/tietoa-taloudesta). Taloudellisesti tästä siis ei hyödy kunta, eikä välttämättä perheen vanhemmatkaan.

Entäs sitten lapsi ja perhe? Vanhempainvapaa loppuu kun lapsi on [noin 11,5 kuukauden ikäinen](https://www.kela.fi/vanhempainraha), jolloin suurin osa vauvoista [ei osaa kävellä](https://www.mll.fi/vanhemmille/lapsen-kasvu-ja-kehitys/0-1-v/vauvan-liikunnallinen-kehitys/), eikä [puhua](https://www.mll.fi/vanhemmille/lapsen-kasvu-ja-kehitys/0-1-v/vauvan-sosiaalinen-kehitys/). Päiväkodissa joudutaan siis antamaan erityistä huomiota pienokaiselle, vanhemmat eivät pääse seuraamaan ja nauttimaan lapsen kehityksestä. Lapsellakaan ei todennäköisesti ole kovin kivaa, sillä tuossa iässä he myös vierastavat kovasti eivätkä kaipaa ikäistään leikkiseuraa.

Pidetään Kirkkonummi lapsille ja lapsiperheille ystävällisenä kuntana ja palautetaan kotihoidon tuen kuntalisä!

_Julkaistu alun perin Kirkkonummen Sanomissa 20.1.2021._

_Korjattu 4.2.2021 palvelusetelin maksimihinta kuukaudessa 862 eurosta 1 293 euroon_

_Korjattu 14.2.2021 vanhempainvapaan kesto_
